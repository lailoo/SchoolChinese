# 离骚（节选）
> 屈原

帝高阳之苗裔兮，

朕皇考曰伯庸。

摄提贞于孟陬兮,

惟庚寅吾以降。

皇览揆余初度兮，

肇锡余以嘉名：

名余曰正则兮，

字余曰灵均。

纷吾既有此内美兮，

又重之以修能。

扈江离与辟芷兮，

纫秋兰以为佩。

汩余若将不及兮，

恐年岁之不吾与。

朝搴阰之木兰兮，

夕揽洲之宿莽。

日月忽其不淹兮，

春与秋其代序。

惟草木之零落兮，

恐美人之迟暮。

不抚壮而弃秽兮，

何不改乎此度？

乘骐骥以驰骋兮，

来吾道夫先路！